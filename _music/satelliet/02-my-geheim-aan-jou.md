---
title: My Geheim Aan Jou
---

laasnag se vuurvat, hout en rook<br>
nog liggies onder die klere<br>
skoongewas vir dié dag<br>
paar goedjies agterop, hondjie ook, kloof af<br>

by die hekke gestop, oop en weer toe<br>
toe swepie geklap<br>
half vet gegee, en gegalop, en geglimlag<br>
blink wange, pangoud in die oë<br>
in die vlakte verder ondertoe<br>
vlerke gesprei soos ’n visarend<br>
laag oor die gravel dam ingeswiep<br>
net ’n baber, maar ag wat<br>
vandag gaan ons dorp toe<br>
en die wêreld is ons s’n<br>
vandag gaan ons dorp toe<br>
en die wêreld is ons s’n<br>

kyk hoe spoel die blou<br>
tussen die koppe deur soos see<br>
en elke aalwyn omvou<br>
my geheim aan jou<br>

saam hier in die stof<br>
onder die son van ons ma’s<br>
en ons vaders en verder<br>
die vervreemdes en vergetes<br>
in die tyd voor onthou<br>
waarin ek en jy ook hier was<br>
soos nou<br>

meerkaaie langs gate, en kraaie op patrol<br>
die turksvye is al wat terugwaai<br>
die gesigte in die bakkies<br>
te stug en te nors<br>
daar’s altyd iets vir iemand<br>
om haastig na te jaag<br>

maar hier tussen ons hang woorde<br>
lank sonder om te gaan lê<br>
ons vat en vervorm<br>
soos die kerf van ’n kierie<br>
uit karee gesny in die berg<br>
voel-voel deur die heelal<br>
vandag en vir ewig<br>

kyk hoe spoel die blou<br>
tussen die koppe deur soos see<br>
en elke aalwyn omvou<br>
My geheim aan jou<br>

kyk hoe spoel die blou<br>
tussen die koppe deur soos see<br>
en elke aalwyn omvou<br>
my geheim aan jou<br>

saam hier in die stof<br>
onder die son van ons ma’s<br>
en ons vaders en verder<br>
die vervreemdes en vergetes<br>
in die tyd voor onthou<br>
waarin ek en jy ook hier was<br>
soos nou<br>
