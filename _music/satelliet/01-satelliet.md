---
title: Satelliet
---

asem in, asem uit<br>
asem in, asem uit<br>
die son sak gister<br>
verskyn weer vandag<br>
die lemoen afgeskil<br>
en oopgesny en opgeëet<br>
net om weer uit die<br>
lug te drup, goudgeel en heel<br>

ons is soms verbete<br>
en met mening aan die poog<br>
om alles om ons te vervorm<br>
tot iets volmaak<br>
’n flamink uit ’n vink<br>
terwyl dit lankal is<br>
’n vonk ’n vuur<br>
’n veer ’n voël<br>
die heelal is enorm en<br>
’n satelliet hou wag oor ons<br>
sien alles met ’n silwer oog<br>
lei my deur die labirint<br>
armlengte weg<br>
na die laaste woorde van<br>
jou droom, met koffie in die<br>
hand, en skepe in die baai<br>
trek oop die laai, glip kouse aan<br>
skoene en klere<br>
’n satelliet hou wag oor ons<br>
ons moet buite gaan staan<br>
om terug te waai<br>
