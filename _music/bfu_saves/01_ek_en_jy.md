---
title: Ek en jy
---

jy is nou nie meer so alleen nie<br>
jy is my arm vasgehekel in my skouer<br>
windswaeleiers bars oop in modder<br>
kom daar menigtes uit jou binneste<br>
span ons wolke oor die droogte<br>
trek ons kettings los van reën<br>
sprei my oop met jou skerp mes<br>
jy ken my hakskeen jy ken my skrotum<br>
sout en bosluise proe ons saam<br>
graaf my koudhand deur die donker<br>
die systrate van ons spelonk<br>
besaai met karton en glas wat kraak<br>
spraak wat grommend bloei en tas<br>
onder die danse van mense in vlas<br>
ek gooi my gewig in in die vlakkant<br>
jou longe skepskep asemasem uituit die diepdiep<br>
is dit die enigste hoop wat ons oorhet<br>
is hierdie seisoen die laaste retread<br>
kom daar weer met reëlmaat valke uit die noorde<br>
sal die boorde weer pars in ons monde om bottels<br>
sal die groen weer welig onder ons mos kom maak<br>
kom die vloede in spruite met rotse of sand<br>
weef my saam met vinke deur die riete van jou hart<br>
weeg my in jou hand blaas my in die wind<br>
wens ’n wens kerf ’n mens uit klip<br>
vernis vier lae dik bestand teen die son<br>
faktor veertig my vlugvoetige<br>
ek kan die pas van jou tyd met ’n vinger volg<br>
swaeltjies in stereo die niks tussenin<br>
elke treinspoor elke sport elke stukkende stasie<br>
deurgeroeste padteken koeëlgate sinkplaatpaaie<br>
turksvye is soet onder die skil van fyn dorings<br>
bobbejane is behendig daarmee maar die mense sukkel stom<br>
om die onderskeid te tref tussen die liefde in die oë<br>
en die druppende heuning uit die neste van jou kloof<br>
waaruit die helikopters uitvaar met oopgespalkte ribbes<br>
en gorrels wat laag hang van die blinkswaar brandstof<br>
om op ons dorpies te kom afpeil<br>
en ons kospotte omskop<br>
ek sê jou nou my vlugvoetige<br>
ons moet die berge oor in economy class<br>
die voetruimte is min maar die kos is ok<br>
ons moet ons velle maar oopsprei en goed brei<br>
want van vonke uit die polse kom vure uit die vingers<br>
elke stukkie vel van jou verdwyn ek in klein<br>
spat deur die warmte die oopgeplukte gordyn<br>
is my huis is my bed is my oopgekloofte herd<br>
waar ons hande nou saamvryf<br>
ons lywe nou vaskleef<br>
ons monde verdun<br>
ore kom klop<br>
was lank terug niks<br>
net ’n straathoek<br>
met ’n man wat knik<br>
na ’n vrou in ’n kar<br>
<br>
kan ek hierdie in jou oor fluister grassade wat blaas in die wind die omgekrulde woestyn is die witgegooide laken wat nou hier binne my verdringde skelet se erosieslote vol garingbome in twee kom skeur<br>
<br>
kan ek hierdie deuntjie fluit met ritme wanneer jy jou byl stompkap teen my harde huid en die sagte stukke vleis om die panne water opgedam in die kaste van my oë kom leegdrink<br>
<br>
(en mag ek saam met jou swem in diep klowe<br>
voordat tyd ons kom berowe)<br>
<br>
