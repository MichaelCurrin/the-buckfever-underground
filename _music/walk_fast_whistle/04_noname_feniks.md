---
title: Noname feniks
---

die nag was donker<br>
en die wêreld hel<br>
en net die eensame<br>
nat naelstringsnaar<br>
speel die diep bas<br>
van die bromvoël<br>
<br>
soos die son opkom<br>
op die hoek van<br>
christiaan de wet<br>
en beyers naude<br>
in honeydew, johannesburg<br>
op die eerste junie<br>
<br>
waar iemand afkom<br>
op die lyk van ’n pasgebore baba<br>
’n dogtertjie<br>
toegedraai in ’n lap<br>
binne in ’n plastieksak<br>
en toe<br>
aan die brand gesteek<br>
<br>
die polisie gaan ondersoek instel<br>
en die related links<br>
op dieselfde vergete bladsy<br>
van die city press webwerf<br>
nou seker ge-archive<br>
sluit in<br>
‘baby kicked to death’<br>
‘kzn woman appears for babies in freezer’<br>
en<br>
‘woman arrested for hiding birth after dog seen eating newborn’<br>
<br>
en die glas van ’n gebou<br>
die rooidraai van ’n robot<br>
die bedelhand na die wegkyk<br>
winterson se uitgeteerde bokke<br>
in die grys stad se verslete lande<br>
spit gou ’n vlak graf<br>
vir noname<br>
noname feniks<br>
<br>
en alles brand<br>
jou hande en oë<br>
die rekenaarskerm<br>
fynhoutjies vir die vuur<br>
kneukels om koffiebeker<br>
die kamer die kantoor<br>
jou mond jou keel<br>
jou longe jou maag<br>
leeggesuig en drooggesuig<br>
soos karkasse<br>
en sade<br>
deur die skreeuende<br>
skoppende<br>
wind<br>
<br>
talm nou hier<br>
by die kort, bondige<br>
haastige berig<br>
van die korter, bondiger<br>
lewe<br>
van noname<br>
noname feniks<br>
<br>
(Met André Laubscher)<br>
