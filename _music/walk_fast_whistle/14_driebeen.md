---
title: Driebeen
---

ek wil by die ystervark in die hoek van die kraalmuur lê<br>
wanneer die kieriehoue kom en die lug begin ruik na<br>
beesmisstof en ek wil by die koedoebul staan en herkou<br>
in die skadu van ’n olienhout wanneer die punt van ’n .243 sako-<br>
koeël deur sy nekvel slagaar oopblom en ek wil<br>
saam met die termiete in die nag skarrel wanneer die tong<br>
van die erdvark soos ’n slang deur die tonnels van ons paleis<br>
verwoes en ek wil op die rand van die witkruisnes sit<br>
wanneer die sterk kuiken se gepik uiteindelik die ander<br>
swak genoeg maak om by die krans af te skop en ek wil<br>
myself kleinmaak teen die dak van ’n vinknes wanneer<br>
die lang geel poot van die kaalwangvalk kom kuikenmoord<br>
en wil in die hoek van ’n kamp paniekbevange maal met angoras<br>
wanneer die rooikat aan die byt raak en ek wil die hoenders<br>
help raas wanneer die likkewaan stadig tydens die middag-<br>
slapie die eiers een vir een papkaak en kyk hoe deborah die<br>
mes teen die keel van die skaap sit waar dit lê op die slag-<br>
klip by die seeppot en help vashou en sien hoe die dik warm<br>
bloed in die voor afloop en ek wil die veearts help trek<br>
aan die dooie kalf nou al drie dae aan die vrot in die<br>
koei se buik en ek wil onder ’n ghombossie sit vir ’n week<br>
terwyl in ’n slagyster waarvan iemand vergeet het ’n<br>
muishond sy been afdraai en weghuppel op drie.<br>
