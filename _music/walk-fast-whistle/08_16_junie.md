---
title: 16 Junie
---

in Sam Nzima se 1976-foto<br>
was daar nie kleur nie<br>
behalwe vir die twee<br>
wat toe saakgemaak het<br>
in die arms van<br>
Mbuyisa Nkita Makhubu<br>
was Hector Pietersen<br>
geskiet deur die polisie<br>
en honderde nog dood<br>
en Dr Melville Edelstein ook<br>
met klippe gegooi deur die skare<br>
ook honde, die polisie se honde<br>
<br>
dit is te deurmekaar nou<br>
in 2013<br>
om vir seker te sê<br>
hoekom Boytjie Molefe,<br>
wat sy meisie<br>
Motlalepula Matlala<br>
doodgesteek het,<br>
deur die mense van<br>
sy gemeenskap<br>
met klippe gegooi<br>
en verder doodgeslaan<br>
is met stokke<br>
terwyl die polisie<br>
gekyk het<br>
en iemand dit afgeneem het<br>
op ’n selfoon<br>
<br>
(jy kan met bloed<br>
om ’n mondhoek<br>
nie wegkom<br>
die skadu op die<br>
grond ’n swart<br>
vlinder stof<br>
stemme koeëls<br>
die waterval<br>
bome wat raas)<br>
