---
title: Koedoes In Die Heelal
---

soggens skuif die son ons voete warm<br>
tot in die sy, waar ons strepe hang<br>
ons is bokke, koedoes<br>
in die heelal<br>
uitgesprei oor die koppe, die rante, hange, valleie, klowe, kranskoeltes, knope aalwyn, swart olienskadus<br>
en hierin wentel ons, saam, oor plaasdrade, teen wildheinings af<br>
op soek na oorspringplek, met ou bergpaadjies langs, om besembos en blinkblaar,<br>
oor suurpol en rooigras, verby klipstapel en rotshoop, die planete van<br>
dassies, rooikat, ystervark, vlakhaas, pofadder, bleekvlerkspreeu<br>
en ons kalm oë drink die wip van die uur<br>
aaneengestroom, onafgebroke<br>
nie as tyd nie<br>
maar as leeftyd<br>
by die koel fontein<br>
voed ons die aarde, en die aarde ons<br>
neuse raak aan mekaar en god,<br>
’n skepping, lippe vol intieme<br>
elektrisiteit fotosintetiseer<br>
deur die somer, herfs, winter, lente<br>
ente pyn, seer van hart,<br>
korte duur, elle lang,<br>
tot vul<br>
wat uit<br>
die herd ontsnap<br>
die drade knip<br>
die gewelf ontglip<br>
ek kyk na jou<br>
en jy na my<br>
en ons bene lê die wêreld wit<br>
<br>
ons is bokke, koedoes<br>
in die heelal<br>
saans trek die nag ons toe<br>
ons vou ineen en hang<br>
soos vlermuise<br>
in die wind<br>
<br>
ons is bokke, koedoes<br>
in die heelal<br>
saans trek die nag ons toe<br>
ons vou ineen en hang<br>
soos vlermuise<br>
in die wind<br>
